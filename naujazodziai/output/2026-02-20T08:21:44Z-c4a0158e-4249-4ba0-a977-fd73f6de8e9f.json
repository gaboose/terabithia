{
  "uuid": "c4a0158e-4249-4ba0-a977-fd73f6de8e9f",
  "header": "bendrakartis, -ė (dktv.)",
  "publishedDate": 1771575704779,
  "details": {
    "Bendroji informacija": {
      "Kirčiuotos formos": "bendrakar̃tis, bendrakar̃tė",
      "Kirčiuotė": "2",
      "Rūšis": "naujadaras",
      "Žodžio klasė": "darinys",
      "Kalbos dalis": "daiktavardis",
      "Kilmė": "lietuvių",
      "Giminiški naujažodžiai": "bendrakartis, -ė (būdv.)",
      "Pateikta": "2026-02-20"
    },
    "Reikšmė ir vartosena": {
      "Apibrėžtis": "kas priklauso tai pačiai kartai.",
      "Vartojimo sritys": "bendroji vartosena",
      "Vartosenos pavyzdžiai": {
        "1-as pavyzdys": {
          "Pavyzdys": "Yra žmonių, savo pragarus pereinančių žemėje. Jie ilgai negyvena: šešiasdešimt metų – beveik riba. A. Strindbergo amžius – 63-eji, F. Dostojevskio – 59-eri, F. Nietzsche’s – 55-eri… Sigitas [Geda. – Red. past.] juos pergyveno, ėjo 66-uosius. Pagal ekstatinių sąmonės virpesių dažnį, pagal vidinių išbandymų turinį iš bendrakarčių su juo galėjo lygintis Onė Baliukonė, nesulaukusi šešiasdešimties. Sekė jos kūrybą, recenzavo, neabejotinai buvo palankus.",
          "Šaltinis": "zurnalasmetai.lt",
          "Šaltinio rūšis": "internetinė žiniasklaida",
          "Metai": "2009",
          "Kita metrika": "nr. 12.",
          "Naujažodį pavartojo": "Viktorija Daujotytė",
          "Pavyzdį pateikė": "Rita M."
        },
        "2-as pavyzdys": {
          "Pavyzdys": "Knygos centre – trisdešimtuosius gyvenimo metus einantis Stasys Šaltoka, turintis reprezentuoti kartą, kurią vadiname įvairiai: hipsteriai, tūkstantmečio karta, auksinis jaunimas etc. Tokia tema reikalinga daugeliu požiūrių: bendrakarčiams tai savirefleksijos, kalbėjimo apie save galimybė ar jos atvėrimas. Tokios galimybės kūrimas, specifinio dabartinio jaunimo kalbos būdo, smarkiai paveikto komunikacijos socialiniuose tinkluose, įtraukimas į kultūros lauką yra vienas svarbesnių knygos pranašumų.",
          "Šaltinis": "satenai.lt, aut. Jurgita Žana Raškevičiūtė.",
          "Šaltinio rūšis": "internetinė žiniasklaida",
          "Metai": "2017",
          "Kita metrika": "12 01.",
          "Pavyzdį pateikė": "Rita M."
        },
        "3-ias pavyzdys": {
          "Pavyzdys": "Rinkinyje „Purpuru atsivėrusi“ prabylama apie santykį su motina kaip apie problemišką, bet jau po jos mirties. Degutytės bendrakarčiai kalba apie idealizuotą motiną, dominuoja toks kultūrinis stereotipas.",
          "Šaltinis": "satenai.lt, aut. -gk-.",
          "Šaltinio rūšis": "internetinė žiniasklaida",
          "Metai": "2018",
          "Kita metrika": "10 05.",
          "Pavyzdį pateikė": "Rita M."
        },
        "4-as pavyzdys": {
          "Pavyzdys": "Net ir amžius, karta, kuriai priklauso diskusijos dalyvis, atlieka ne paskutinį vaidmenį. Ne ta prasme, kad brandaus amžiaus akademikai palaiko bend­rakarčius ar labiau mėgsta realistines pasakojimo ir vaizdavimo formas (tokį požiūrį perskaičiau vienoje lyg ir rimtoje literatūros sociologijos knygoje). Dėl daugelio priežasčių, taip pat ir todėl, kad jie daugiau ar mažiau jau būna susidoroję su paauglystės ir literatūrinėmis traumomis, kad traumų avangardinis išrašymas, tabu peržengimas nebeatrodo savaiminė vertybė, kad kūrinį skaito kiek kitaip, įgudusia akimi atpažindami kalbos magiją, tradicijos įspaudus, kalbines klišes ar kompozicijos nelygumus.",
          "Šaltinis": "literaturairmenas.lt",
          "Šaltinio rūšis": "internetinė žiniasklaida",
          "Metai": "2019",
          "Kita metrika": "04 05.",
          "Naujažodį pavartojo": "Dalia Satkauskytė",
          "Pavyzdį pateikė": "Rita M."
        },
        "5-as pavyzdys": {
          "Pavyzdys": "Tarkim, Kazys Bradūnas kas? – poetas žemininkas. O Bronius Krivickas? – žemininkų kartos poetas. Na ir ką? Argi ne taip? Žemininkai tie, kurių kūrybos skelbta antologijoj, o kiti – jų bendrakarčiai. Nežinau, bet šis argumentas primena galimą teiginį, kad rašytojai tie, kurie priklauso Rašytojų sąjungai.",
          "Šaltinis": "virginijusg.blogspot.com",
          "Šaltinio rūšis": "tinklaraštis",
          "Metai": "2019",
          "Kita metrika": "05 16.",
          "Naujažodį pavartojo": "Virginijus Gasiliūnas",
          "Pavyzdį pateikė": "Rita M."
        },
        "6-as pavyzdys": {
          "Pavyzdys": "Eini paskui save, save paėmęs už rankos, matai, kaip į tave žvelgia nustebusiomis akimis tavo buvojimo bendrakarčiai, pamoji jiems, ir, žiūrėk, tu jau ne vienas, jūsų vis daugiau, kur jūs einat, nežinia, tik apima toks labai geras jausmas, kaip per Sąjūdžio mitingus.",
          "Šaltinis": "kranturedakcija.lt (žurnalas „Krantai“), aut. Gediminas Martišius.",
          "Šaltinio rūšis": "internetinė žiniasklaida",
          "Metai": "2020",
          "Kita metrika": "nr. 1, p. 7.",
          "Pavyzdį pateikė": "Rita M."
        }
      }
    }
  }
}